# Hvad er MyreKrig?

**MyreKrig** er et programmeringsspil, d.v.s. en konkurrence, hvor hver deltager skriver et program, hvorefter programmerne spiller imod hinanden. Baggrundshistorien er som følger:

En række indbyrdes fjendtlige kolonier af myrer etableres samtidig på overfladen af en torus (d.v.s. på et rektangulært areal hvor modstående sider støder op til hinanden). I bunker spredt udover denne torus ligger der bunker af mad, som myrene kan indsamle og bringe tilbage til deres base, hvorved nye myrer fødes. Uundgåeligt opstår der voldsomme konfrontationer mellem de forskellige myreracer i deres kamp for overlevelse og erobring...

Spillets formål er med andre ord at programmere en myre-algoritme, der på mest effektiv vis kan administrere indsamling af mad, kommunikation mellem myrerne, samt beskyttelse mod og bekæmpelse af de fjendtlige myrehold.
